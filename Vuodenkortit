1 – Maagikko

Maagikon vuonna pääset käsiksi sisäisiin kykyihisi. Tulet kasvamaan täyteen potentiaaliisi ja huomaamaan, että sinulla on jo tarvittavat taidot ja resurssit unelmiesi tavoitteluun.
Tämä vuosi on erinomaista aikaa aloittaa uusia harrastuksia ja projekteja. Tai vaikka vaihtaa alaa!


2 – Ylipapitar

Ylipapittaren vuosi kutsuu sinut sukeltamaan syviin vesiin. Sinun on aika opetella kuuntelemaan intuitiotasi sekä tunnistamaan alitajuntasi hienovaraisia viestejä.
Voit tuntea vahvaa vetoa noituutta ja kaikenlaisia mysteerejä kohtaan. Saatat löytää itsesi opiskelemasta tarot-kortteja, astrologiaa, reikiä tai muita modernin noituuden muotoja.


3 – Hallitsijatar

Hallitsijattaren vuosi tuo mukanaan feminiinistä luovaa energiaa. Saat nauttia elämästä kaikilla aisteillasi sekä tehdä asioita joita rakastat. Huomaat, kuinka kaunista elämä voikaan olla jos annat sille mahdollisuuden.
Tämä vuosi tuo usein mukanaan myös vanhemmuuteen liittyviä teemoja. Lapsen sijaan se voi tarkoittaa myös jonkin luovan projektin synnytysprosessia.


4 – Hallitsija

Hallitsijan vuosi on strategista suorittamisen aikaa. Tulet viimein ottamaan täyden vastuun elämästäsi sekä panostamaan käytännöllisyyteen, suunnitelmallisuuteen ja budjetointiin. Jos sinulla ei vielä ole säästötiliä tai henkivakuutusta, kohta on!
Sinulta vaaditaan myös itsevarmuutta ja auktoriteettia, sillä edessä voi olla itsensä tai muiden johtamista tai esihenkilön tehtäviä.


5 – Ylipappi


Ylipapin vuonna sinun on aika oppia uutta. Halusit tai et, elämä tuo eteesi oppitunteja, jotka muuttavat maailmankatsomustasi perinpohjaisesti.
Saatat palata takaisin koulun penkille tai törmätä muussa yhteydessä viisaaseen henkilöön, josta tulee sinulle tärkeä opettaja tai mentori matkallasi. Joissain tapauksissa tämä henkilö olet sinä itse – olet valmis jakamaan tietouttasi sitä tarvitseville.


6 – Rakastavaiset


Rakastavaisten vuonna rakkaus ja ihmissuhteet ovat elämäsi keskiössä. Luvassa voi olla uusi parisuhde tai merkittävä vuosi nykyisessä suhteessasi. Myös platonisen sielunkumppanin löytäminen on mahdollista.
Ennen kaikkea pääset syventämään suhdetta itseesi. Opit tekemään valintoja sydämestä käsin sekä rakastamaan itseäsi myös vaikeina hetkinä.


7 – Vaunut

On aika asettaa tavoitteita ja saavuttaa ne kurinalaisesti. Asiat etenevät nopeasti ja vuosi tulee olemaan toiminnantäyteinen.
Muista kuitenkin levätä ja hidastaa tahtia tarvittaessa. Vaikka olisit motivoitunut ja innostunut projekteistasi, saatat huomaamattasi palaa loppuun.


8 – Voima 

Voiman vuonna tulet löytämään sisäisen voimasi, kun pääset vapauttamaan luovuutesi ja kasvamaan itsevarmemmaksi kuin koskaan aiemmin. Itsetutkiskelun kautta löydät oman äänesi ja opit ilmaisemaan itseäsi vapaammin. 
Tämä vuosi opettaa sinulle myös rauhaa ja lempeyttä itseäsi kohtaan. Pääset parempiin tuloksiin kun kohtelet itseäsi hyvin jatkuvan ruoskimisen sijaan.


9 – Erakko

Erakon vuonna sinun on aika kääntyä sisäänpäin. Kuka oikeastaan olet ja mitä haluat tehdä elämälläsi? Kun otat etäisyyttä muuhun maailmaan, löydät vastauksen syvältä sisimmästäsi.
Saatat kokea tarpeelliseksi karsia elämästäsi kaiken turhan, oli kyse sitten fyysisestä materiasta tai vaikka ihmissuhteista. Sinun ei tarvitse erakoitua täysin, vaan voit säästää energiasi merkityksellisiin kohtaamisiin.


10 – Kohtalonpyörä

Kohtalonpyörän vuosi tuo tullessaan merkittäviä käänteitä elämääsi. On aika antautua kohtalon vietäväksi! Sinulta vaaditaan kuitenkin kärsivällisyyttä, sillä asiat tapahtuvat vasta kun niiden kuuluu tapahtua.
Tämä vuosi on otollinen manifestaatioiden toteutumiselle. Sinun tulee kuitenkin tehdä oma osuutesi. On mahdotonta voittaa lotossa, jos et ole eläessäsi täyttänyt lottokuponkia.


11 – Oikeus

Oikeuden vuonna tulet löytämään oman totuutesi. Sinun on aika oppia tekemään päätöksesi itse, vaikka se tarkoittaisi että toimisit läheistesi odotusten ja yhteiskunnan normien vastaisesti.
Jos haluat todella elää arvojesi mukaista elämää, saatat joutua tekemään vaikeitakin valintoja matkallasi. On myös syytä pohtia, kohteletko itse muita oikeudenmukaisesti.


12 – Hirtetty

Hirtetyn vuonna sinulta pyydetään kärsivällisyyttä. Saatat tuntea olosi levottomaksi kun elämä tuntuu junnaavan paikoillaan, mutta vielä ei ole suurten muutosten aika.
Sen sijaan sinun tulee antautua ja hyväksyä tilanteesi. Vaihda perspektiiviä ja tarkastele asioita uudesta näkökulmasta. Ennen pitkää tulet saamaan merkittävän oivalluksen, joka muuttaa elämäsi suunnan.

13 – Kuolema

Kuoleman vuosi on suurten muutosten aikaa. Ovia sulkeutuu ja uusia avautuu. Pääset ehkä aloittamaan elämäsi uudelleen puhtaalta pöydältä.
Prosessi voi olla rankka, etkä voi paeta näitä muutoksia vaikka tahtoisit. Tulet myös hyväksymään kuolevaisuutesi – aikasi täällä on rajallinen, joten on aika elää sen mukaisesti. Kun uskallat luopua, saat tilalle jotain paljon parempaa.

14 – Kohtuus

Kohtuuden vuonna koet henkisen muodonmuutoksen. Vanhojen haavojen parantaminen voi olla raskas prosessi, mutta sinua suojellaan. Lopulta opit löytämään sisäisen tasapainosi sekä harmonian – myös kaaoksen keskellä.
Tulet ymmärtämään, että sinulla on jo kaikki mitä tarvitset elääksesi hyvää elämää. Tämä on erinomainen vuosi tehdä luovia projekteja tai aloittaa terapia.

15 – Pahoilainen
Paholaisen vuonna tulet olemaan tekemisissä oman pimeän puolesi kanssa. Mikä asiat uhmaavat vapauttasi? Jos sinulla on erilaisia riippuvuuksia, paheita tai pakkomielteitä, tämä vuosi on otollista aikaa työstää näitä puolia itsessäsi.
Pääset myös tutustumaan paremmin omaan seksuaalisuuteesi. On aika päästää irti häpeästä ja hyväksyä fyysiset halusi ja tarpeesi. 
16 – Torni
Tornin vuosi vetää maton jalkojesi alta, kun eteesi tulee ennalta-arvaamattomia muutoksia. Valmistaudu hyppäämään pää edellä kohti tuntematonta! Jotkin varmana ja turvallisena pitämäsi asiat eivät olleetkaan niin vakaalla pohjalla kuin ajattelit.
Muista, että pohjalta suunta on vain ylöspäin. Kun kaikki romahtaa, saat tilaisuuden rakentaa tilalle jotain uutta ja paljon parempaa.
17 – Tähti
Tähden vuonna saat keskittyä lepäämiseen ja vanhojen haavojen paranteluun. Aiemmat vuodet ovat voineet olla hektisiä, mutta tämä vuosi tuo mukanaan sisäisen rauhan ja lempeyden.
Olet hyvä juuri tuollaisena, joten tänä vuonna sinun ei tarvitse stressata itsesi kehittämisestä tai henkisestä kasvusta. Sen sijaan saat harjoittaa kiitollisuutta, viettää aikaa luonnossa ja keskittyä kevyeen luovaan tekemiseen.
18 – Kuu
Kuun vuonna tulet löytämään intuitiosi todellisen voiman. Voit tuntea olosi villiksi ja vapaaksi, aivan kuin olisit yhtä luonnon kanssa. 
Jos et vielä seuraa Kuun syklejä, tämä on erinomainen vuosi aloittaa. Kuun voima tulee olemaan puolellasi, joten kannattaa opetella hyödyntämään sen taikaa. Ole kuitenkin varuillasi, sillä suuria salaisuuksia voi paljastua täysikuun valossa.
19 – Aurinko
Auringon vuosi tuo mukanaan lukuisia onnellisia hetkiä ja lapsenomaista riemua. Tulevaisuus näyttää valoisalta, joten on aika keskittyä huolettomaan hauskanpitoon.
Pääset myös eheyttämään suhdetta sisäiseen lapseesi ja todelliseen luontoosi, jonka olet saattanut hukata jonnekin aikuisuuden paineiden ja odotusten alle. Tulet viimein näkemään elämäsi uusin (vanhoin) silmin ja löydät itsesi uudelleen.
20 – Tuomio
Tuomion vuosi johdattaa sinut sisäisen kutsumuksesi äärelle. Parempi pysyä valppaana, sillä tämä voi olla yksi elämäsi suurimmista käännekohdista. Sinun tehtäväsi on seurata universumin merkkejä, jotta pysyt oikealla polulla.
Jos haluat kasvaa täyteen potentiaaliisi, sinun täytyy opetella elämään arvojesi mukaista elämää. Kun astut seuraavaan aikakauteen, ota mukaasi vain ne asiat, joihin todella uskot.
21 – Maailma
Maailman vuosi on kuin kirjan viimeinen luku. Aiempina vuosina aloitetut seikkailut tulevat päätökseensä ja pääset nauttimaan työsi tuloksista. Älä aloita uusia projekteja ennen keskeneräisten tehtävien suorittamista. Muista myös juhlistaa saavutuksiasi!
Tämä vuosi on erinomaista aikaa avartaa omaa maailmankuvaa. Sinulla on vielä paljon koettavaa ja nähtävää. Mitä uutta voisit kokeilla? Minne voisit matkustaa seuraavaksi? 
0 tai 22 – Narri
Narrin vuosi on kutkuttava hyppy tuntemattomaan. Edessäsi on seikkailu, mutta sinulla ei välttämättä ole mitään käsitystä minne se sinut lopulta vie. Älä pelkää, vaan seuraa sydäntäsi ja luota universumiin. Jokainen päivä on uusi mahdollisuus.
Saatat olla taipuvainen ottamaan riskejä ja toimimaan uhkarohkeasti. Se on täysin sallittua, jos hölmöilysi ei tapahdu muiden kustannuksella. Nauti vapaudestasi vastuullisesti.


