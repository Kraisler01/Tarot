0 – Narri - Uudet alut, vapaus, viattomuus, omaperäisyys, seikkailu

“Narri edustaa elämännälkää, uutta alkua ja puhdasta potentiaalia. Kaikki on mahdollista! Sen numero on 0, joka symboloi puhdasta potentiaalia ja tyhjää taulua.

Ota tämä kortti muistutuksena siitä, että voit aina aloittaa alusta. Uusi alku ei välttämättä tarkoita sitä, että ottaisit lopputilin, jättäisit vanhan elämäsi ja alkaisit elää kulkurielämää. Mutta saat unohtaa vanhat kaavat ja ennakkoluulot. Saat olla uusi.

Joskus Narri todella on naiivi ja idealistinen. Arvioi siis riskit ja muista, että riskitöntä elämää ei ole olemassakaan. Luota sisäiseen lapseesi ja luovuuteesi, mutta älä ole uhkarohkea!”


1 – Maagikko – Tahdonvoima, kyvykkyys, resurssit, flow-tila

“Maagikko symboloi kykyä muuttaa ajatukset teoiksi. Hänellä on kaikki elementit ja työkalut käytössään – maa, vesi, ilma ja tuli – ja hän osaa käyttää niitä viisaasti. 

Maagikko on mestari manifestoimaan unelmia todeksi. Tämä kortti kutsuu ottamaan ohjat omiin käsiin ja luottamaan omiin taitoihin ja älyyn.”


2 – Ylipapitar - Intuitio, alitajunta, feminiinisyys, salaisuudet, tiedostamaton

“Tämä kortti edustaa alitajuntaa ja intuitiota. Tämän nostaessa on aika hiljentyä ja kääntyä sisäänpäin. Koita päästä käsiksi intuitioosi ja kuuntele mitä se sinulle kertoo.

Vastaanotat joka päivä suunnattomia määriä tietoa. Datapisteitä on niin paljon, että tietoinen mielesi ei mitenkään pysty prosessoimaan sitä kaikkea. Siksi tarvitset intuitiotasi. Intuitiivinen tieto ilmenee tunnelmien aistimisena ja vatsanpohjatunteina sekä selittämättömänä varmuutena, jota on mahdoton perustella järjellä.”


3 – Hallitsijatar -  Nautinto, kauneus, hedelmällisyys, luonto, vauraus, äitiys

“Hallitsijatar edustaa luovan energian lähdettä, rakastavaa äitihahmoa ja luonnon yltäkylläisyyttä. Hallitsijatar kannustaa vaalimaan itseä, toisia ja omia luovia projekteja.

Kortti kehottaa sinua nauttimaan hetkestä ja olemaan läsnä; se on kaikkein hedelmällisen maaperä luovuudelle ja rakkaudelle.

Kehollisiin nautintoihin sekä rakastetuksi ja hoivatuksi tulemiseen liittyy kuitenkin komplekseja. Monesti on paljon helpompi antaa kuin ottaa vastaan!”


4 – Hallitsija – Auktoriteetti, johtajuus, järjestys, isähahmo, valta ja vastuu

“Hallitsija on tarot-pakan isähahmo ja kuninkaiden kuningas – hän tekee, johtaa ja rakentaa. Hallitsija symboloi vakautta, järjestystä ja turvallisuutta.

Kun nostat tämän kortin, on aika toimia ja keskittyä käytännön asioihin. Tartu niihin vähän vastenmielisiltä ja tylsiltä tuntuviin tehtäviin, kuten budjetointiin ja strategian luomiseen. Ratkaise ongelmat ja kohtaa haasteet jotka hidastavat sinua, luo suunnitelma ja pitäydy siinä loppuun saakka.

Hallitsija pyytää sinua astumaan johtajan rooliin. Mikäli sinulla ei ole ryhmää johdettavanasi, ota vastuu omasta elämästäsi. Be your own daddy.”


5 – Ylipappi - Yhteiskunta, oppiminen, auktoriteetti, perinteet, uskominen

"Ylipappi edustaa yhtäältä patriarkaattia ja kapitalismia, toisaalta joulua, kirjastoa ja saunaperinnettä. Normit eivät siis ole vain pahoja tai hyviä. Pahimmillaan rakenteet ja ideologiat sortavat. Parhaimmillaan perinteet liittävät yksilön osaksi kollektiivista jatkumoa.

Ylipapin kortti voi viitata siihen, että sinun on parempi seurata yhteiskunnallisia rakenteita, jotka ovat vakiintuneita ja joilla on omat perinteensä.

Kun nostat tämän kortin, olet valmis laajentamaan tietoisuuttasi ja oppimaan uutta. Saatat olla tilanteessa jossa elämääsi on astumassa opettaja tai mentori, joka voi radikaalisti muuttaa maailmankatsomustasi. Jonkin tietyn opettajan sijaan myös elämäntilanteesi yleisesti voi opettaa sinulle paljon. Kortti voi olla myös vihje, että olisi hyvä hetki siirtyä takaisin koulun penkille – ole avoin uusille mahdollisuuksille."


6 – Rakastavaiset - Ihmissuhteet, rakkaus, vetovoima, valinnat, sydämen ääni

“Rakastavaiset on hurja kortti, sillä se liittyy ihmisen perustavanlaatuisiin tarpeisiin: rakkauteen ja hyväksyntään. Parhaimmillaan suhde on kuin paratiisi. Toisinaan sinne luikertelee käärme, joka voi olla kiehtova lisämauste tai myrkyttää koko ilmapiirin.

Rakastavaiset voi olla merkki niin romanttisesta rakkaudesta kuin tärkeästä platonisesta suhteestakin. Kaikenlaiset merkittävät kumppanuudet aina ystävyydestä työsuhteisiin lasketaan. Kortin ydin on kuitenkin valintojen tekemisessä. Kun nostat tämän kortin, saatat olla tilanteessa, jossa sinun tulee tehdä jokin tärkeä päätös. Todellinen valinta piilee itse päätöksenteossa: seuraatko sydäntäsi vai kuunteletko järkesi ääntä?”


7 – Vaunut – Tahdonvoima, itsevarmuus, määrätietoisuus, tavoitteet, voittaminen

“Sotavaunut on tarot-pakan kortti numero 7. Se edustaa toimintaa, itsevarmuutta, tahdonvoimaa, määrätietoisuutta ja voitonhalua. Seitsemää pidetään positiivisena, voimakkaana ja onnekkaana lukuna.

Vaunut muistuttavat, että menestys syntyy kurinalaisuudesta, suunnasta ja päämäärätietoisuudesta. Ne kertovat, että sinulla on valta ohjata elämääsi, mutta tarvitset sekä mielen hallintaa että tunteiden ymmärtämistä.

Pohjimmiltaan Vaunut on toiminnan kortti. Se voi kirjaimellisesti tarkoittaa jonkinlaista liikkumista, matkustamista tai suunnan vaihtamista. Joskus se voi tarkoittaa työtehtävästä toiseen siirtymistä.”


8 – Voima - Voima, lempeys, autenttisuus, myötätunto, sisäinen vahvuus

“Kortti 8 edustaa sisäistä voimaa, rohkeutta ja sydämen ääntä. Voima ei tarkoita fyysistä ylivoimaa, vaan sisäistä kestävyyttä ja rauhallista rohkeutta.

Kaikkien puoltensa kohtaaminen ei ole helppoa. Siihen tarvitaan paljon voimaa ja rohkeutta olla haavoittuvainen. Haavoittuvuus on pelottavaa, vaikka teoriassa ymmärtäisitkin sen inhimillisen arvon. Heikkoutensa näyttävä ihminen on aito ja herättää siksi luottamusta.

Voima-kortti muistuttaa sinua siitä, että sinussa on kaikki tarvittava kestääksesi vaikeudet ja kohdataksesi pelkosi lempeydellä. Se kutsuu sinua luottamaan itseesi ja toimimaan rauhallisesti.”


9 – Erakko - Vetäytyminen, hiljaiselo, henkinen tutkiskelu, yksinäisyys, itsereflektio

“Erakko on askeettinen minimalisti, joka kehottaa keskittymään tietoiseen läsnäoloon älypuhelimen vilkkuvien notifikaatioiden sijaan. Se kutsuu sinut vetäytymään hetkeksi hiljaisuuteen löytääksesi syvempää ymmärrystä. 

Tämä kortti symboloi aikaa, jolloin ulkoinen maailma jää taka-alalle ja huomio käännetään sisäänpäin – viisauden, merkityksen ja totuuden etsintään.

Erakko on suora vihjaus sinulle vetäytyä edes hetkeksi. Jos et kerkeä ladata missään kohti akkujasi, ei sinusta ole hyötyä kenellekään muullekaan. Auttamalla itseäsi autat lopulta myös muita.”


10 – Kohtalonpyörä - Muutos, kohtalo, syklit, onni, käännekohdat, karma

“Kohtalonpyörä muistuttaa elämän kiertokulusta. Jos olet ihminen joka nauttii kontrollin tunteesta, Kohtalonpyörä voi olla vähän tuskastuttava kortti. Sinun tulee oppia luottamaan ja antautumaan elämän vietäväksi.

Kohtalonpyörä liittyy myös toistoon. Kortti haastaa pohtimaan haitallisina toistuvia kaavojasi. Jos sama ikävä sattuma tuntuu osuvan kohdallesi yhä uudestaan ja uudestaan, voisiko omilla toimillasi sittenkin olla jotakin tekemistä asian kanssa? Taylor Swiftkin sen tietää: ”It’s me, hi, I’m the problem, it’s me.”


11 – Oikeus – Tasapaino, reiluus, totuus, vastuullisuus, päätökset, moraali

“Kortti 11 edustaa totuutta, oikeudenmukaisuutta, tasapainoa ja lakia. 

Tämä kortti ilmestyy silloin, kun on aika tehdä tärkeitä päätöksiä, jotka perustuvat totuuteen ja reiluuteen. Se muistuttaa, että kaikilla teoilla on seurauksensa – ja että sinun on kohdattava todellisuus sellaisena kuin se on.

Oikeudenmukaisuus voi viitata myös laillisiin kysymyksiin tai tilanteisiin, joissa oikeus ja tasapaino ovat keskeisessä roolissa. Joskus se ilmestyy, kun on aika arvioida omia tekojamme ja valintojamme rehellisesti ja objektiivisesti. Oikeus tähtää usein selkeyteen. Siis keskity, arvioi, valitse ja toimi.”


12 – Hirtetty - Rajoittavat uskomukset, uusi näkökulma, odotus, uhraus, kärsivällisyys

“Hirtetty edustaa antautumista, uusia näkökulmia ja kärsivällisyyttä. Tämä kortti on helppo ymmärtää väärin, jopa sen nimi on harhaanjohtava. Kortti ei tarkoita kirjaimellista kärsimystä, vaan se edustaa tilannetta, jossa sinun on katsottava asioita uusiin silmin.

Kun nostat tämän kortin, on aika vaihtaa perspektiiviä. Voisitko lähestyä pohtimaasi asiaa aivan toisenlaisesta näkökulmasta? Pyri tarkastelemaan tilannetta kuin uusin silmin, kun roikut ylösalaisin, maailma näyttää erilaiselta! Vielä ei kuitenkaan ole aika tarttua toimeen tai tehdä uusia päätöksiä.

Hirtetty ilmestyy usein silloin, kun olet jumissa tai et osaa tehdä päätöstä – ja silloin on aika ottaa tauko ja nähdä asiat eri näkökulmasta. Se voi myös viitata uhraukseen tai siihen, että joudut antamaan jotain saadaksesi jotain suurempaa.”


13 – Kuolema - Transformaatio, hyvästit, loppuun käsittely, irtipäästäminen, uusi alku

“Kuolema ei ole kirjaimellinen kuolema, vaan se edustaa muutosta ja transformaatioita. Tämä kortti symboloi loppua, mutta myös uuden alkuun valmistautumista. Se viestii siitä, että jotkut asiat on jätettävä taakse, jotta voit antaa tilaa uuteen ja kasvaa.

Kuolema voi olla pelottava kortti, mutta se on myös tärkeä osa elämän kiertokulkua. Se ei aina tarkoita lopullista päättymistä, vaan jotain on kuoltava, jotta jotain muuta voi syntyä. Tämä voi olla vanhoja tapoja, uskomuksia, suhteita tai elämäntilanteita, jotka eivät enää palvele sinua.

Syntymä ja kuolema ovat saman kolikon kääntöpuolia. Kumpikin kuuluu elämän kiertokulkuun. Perhoseksi kehittyminen edellyttää toukasta ja kotelosta luopumista.”


14 – Kohtuus - harmonia, kärsivällisyys, kohtuullisuus, itsehillintä, suojelu

“Kun nostat tämän kortin, sinulla on kaikki mitä tarvitset. Kuppisi ovat jo täynnä. Saatat olla tilanteessa, jossa joudut pyörittämään useita projekteja samaan aikaan sekä vaihtelemaan erilaisten roolien välillä. Ja se sujuu kuin tanssi! Sinulla on kaikki työkalut tämän paletin hallitsemiseen ja osaat pitää mielesi tyynenä kaaoksenkin keskellä. Toisaalta tasapainon ylläpitäminen voi vaatia hiukan työtä, älä pidä sitä itsestäänselvyytenä.

Tämä kortti muistuttaa sinua siitä, että elämässä ei ole kyse äärimmäisyyksistä, vaan juuri sopivan määrän löytämisestä kaikessa – oli kyse sitten tunteista, teoista tai valinnoista. Tasapaino on avain pitkäkestoiseen hyvinvointiin ja onnellisuuteen.”


15 – Paholainen - houkutus, pakkomielteet, riippuvuus, illuusiot, vapauden puute

“Pahuuskin kuuluu ihmisyyteen. Kaikilla on heikkouksia, ja me kaikki osaamme olla toksisia. Paholainen muistuttaa ihmisen moniulotteisuudesta ja erehtyväisyydestä. 

Paholainen liittyy usein rajoituksiin, jotka ovat itse aiheutettuja tai jollain tavalla omaksuttu. Se voi viestiä siitä, että olet jumissa tietynlaisten ajattelutapojen, riippuvuuksien tai negatiivisten käyttäytymismallien kanssa. Paholainen kehottaa sinua tarkastelemaan niitä alueita elämässäsi, joissa et ole täysin vapaa, ja tunnistamaan, missä olet jäänyt kiinni omiin pelkoihisi ja illuusioihisi.

Tämä kortti voi myös symboloida houkutuksia ja pinnallisia mielihaluja, jotka vievät sinut pois siltä polulta, joka johtaisi todelliseen vapauteen. Paholainen muistuttaa, että vapaus löytyy vain, kun uskallat kohdata omat heikkoutesi ja rajoituksesi. “


16 – Torni - Kaaos, totuuden paljastuminen, vallankumous, yllättävät muutokset, tuho

“Torni on kerran ollut turvapaikka, mutta nyt siihen on iskenyt salama. Palavasta rakennuksesta täytyy evakuoitua välittömästi. Kriisin seurauksena arki, identiteetti ja jopa maailmankuva saavat kolauksen. Romahduksen jäljiltä olet paljas ja suojaton.

Tämä surrealistisen karmiva kortti ilmestyy eteesi kun sitä vähiten odotat, ja vetää noin vaan maton jalkojesi alta. Torni-kortti ei pyydä päästämään irti, vaan se ottaa vaikka väkisin. Syy Tornin romahdukseen on totuuden paljastuminen. Kun matto vedetään alta, sen alle lakaistut peikot paljastuvat. Tornia verrataan usein laastarin repäisyyn tai mädän hampaan poistamiseen. Vaikka totuus on neutraali, se ei aina miellytä.

Torni muistuttaa, että joskus kaikki on rakennettava uudelleen, jotta kasvaisimme ja kehittyisimme. Vaikka se voi aiheuttaa pelkoa, sen myötä tulee myös mahdollisuus uudelle alkuun ja vapauteen, kun päästämme irti vanhasta.”


17 – Tähti - Toivo, kiitollisuus, inspiraatio, paraneminen

“Tähti kortti tuo mukanaan positiivista energiaa, toivoa ja selkeyttä. Se on merkki siitä, että vaikeuksien jälkeen on kirkastuva aika, jossa tunnet saavasi yhteyden omaan sisimpääsi ja universumiin. Tähti viestii, että parantuminen on mahdollista, ja että saat inspiraatiota ja voimaa elää tavoitteidesi mukaan. Se kutsuu sinua uskomaan itseesi ja luottamaan siihen, että asiat voivat ja tulevat järjestymään.

Tähti antaa sinulle aikaa hengähtää, parantaa haavat ja nauttia kaikesta kauniista ympärilläsi. Kortti muistuttaa sinua siitä, että olet itsekin aikamoinen tähti.”


18 – Kuu - Alitajunta, intuitio, illuusio, mysteeri, pelot, epäselvyys

“Se edustaa alitajuntaa, intuitiota, illuusioita ja mysteerejä, mutta myös alitajunnan syövereitä, salaisuuksia ja pelkoja, joita on vaikea kohdata.. Tämä kortti saapuu elämääsi, jotta voisit vahvistaa yhteyttä intuitioosi. 

Kuu ehdottaa, että jos yleensä toimit järjellä, niin kokeile nyt mennä tunteella. Rationaalisuutta korostava kulttuurimme ei suhtaudu kovin innokkaasti tyhjyydessä kelluskeluun. Tämä kortti kuitenkin kannustaa kysymään kysymyksiä, joihin ei ole vastauksia.

Mielikuvituksessa, järjettömyydessä ja mystisyydessä on paljon hyvää. Aina ei tarvitse tietää, selittää eikä järkeillä. Pimeässä olo voi olla eksynyt ja turvaton, mutta älä hylkää itseäsi, vaan kokeile luottaa outouteen.”


19 – Aurinko - Vapaus, ilo, onni, sisäinen lapsi, itsevarmuus

“Aurinko on yksi Tarot-korttien positiivisimmista ja iloisimmista korteista, joka tuo tullessaan valon ja kirkastaa polkusi. Aurinko kuvastaa sitä tunnetta, kun kaikki on yksinkertaisesti niin hyvin, että tanssit ympäriinsä. Säteilet positiivista energiaa tuhannen auringon voimalla, eikä sitä voi olla huomaamatta. Olet viimein vapaa, ja kaiken kokemasi jälkeen olet sen myös ansainnut.

Aurinko-kortti kertoo, että olet sinut itsesi ja kokemustesi kanssa. Seisot tukevasti omilla jaloillasi, sillä hyväksyt itsesi juuri sellaisena kuin olet. Ehkä siksi olet niin valovoimainen ilmestys.

Toisaalta Aurinko polttaa ja häikäisee. Liika itsetietoisuus pilaa ilon. Elämän synkkinä hetkinä, kortti saattaa tuntua suolan hieromiselta haavoihin. Pakkopositiivisuuteen ei kuitenkaan ole syytä.”


20 – Tuomio - Herääminen, havahtuminen, uudistuminen, anteeksianto

“Tuomio-kortti edustaa merkittävää käännekohtaa – hetkeä, jolloin vanha jää taakse ja uusi alkaa. Se kutsuu sinua arvioimaan menneisyyttäsi, ottamaan opiksi kokemuksista ja astumaan seuraavaan vaiheeseen kevyemmin sydämin. Kyse on uudelleensyntymisestä, henkisestä heräämisestä ja sisäisestä kutsumuksesta.

Vaikka tuomitsemiseen liittyy negatiivisia konnotaatiota, Tuomio on itse asiassa salliva. Tuomiossa asioita tarkastellaan juuri sellaisina kuin ne ovat, puolueettomasti. Tuomio kertoo yksinkertaisesti syy-seuraussuhteista eli siitä, miten menneisyyden tapahtumat vaikuttavat tähän päivään ja tulevaisuuteen.

Sen lisäksi, että Tuomio kertoo asioiden hyväksymisestä sellaisenaan kuin ne ovat, se on eräänlaisen heräämisen kortti. Se tuo mukanaan ahaa-elämyksiä ja rauhaa; näinhän asioiden kuuluikin loksahdella kohdilleen.”


21 – Maailma - Täyttymys, päätökset, kokonaisuus, saavutukset, harmonia

“Maailma-kortti edustaa matkan huipentumaa – onnistumista, täyttymystä ja syvää yhteyttä maailmaan sekä itseen. Se symboloi saavutettua tasapainoa, jossa kaikki palaset loksahtavat paikoilleen. Kyse on siitä, että olet kulkenut pitkän tien ja olet valmis astumaan uuteen sykliin entistä viisaampana ja vahvempana.

Maailmankaikkeus on onnellinen kortti, joka riemuitsee: “Sinä teit sen!” Se kertoo henkisestä kasvusta ja sen tuomista rikkauksista. Selvisit vaikeuksien kautta voittoon ja nyt voit siirtyä uuteen vaiheeseen elämässäsi.

Kun nostat tämän kortin, tiedät olevasi oikeassa paikassa oikeaan aikaan. Mitä ikinä teetkin elämässäsi juuri nyt, Maailma kertoo sinun olevan oikealla polulla.”